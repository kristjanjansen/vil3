---
title: Primavera Paunveres
slug: primaverapaunveres
image1: "/images/primavera1.jpg"
image2: "/images/primavera2.jpg"
image3: "/images/primavera3.jpg"
image4: "/images/primavera4.jpg"
image5: "/images/primavera5.jpg"
---

Primavera Paunveres oli tantsulis-visuaalne lavastus, mille aluseks oli Oskar Lutsu noorsooromaan “Kevade”, Igor Stravinski muusika balletile “Kevadpühitsus” ja Sandro Botticelli maal “Primavera. Kevade allegooria”. Laval põimusid kokku ja läbi rahvalik ning kaasaegne. See on moodne Luts teatrilaval.

Itaalia kunstniku Sandro Botticelli maal “Primavera” väljendab liikumist karnaalsest, füüsilisest armastusest platoonilisse, vaimsesse armastusse. Lutsu “Kevades” Arno ja Teele vahel midagi lihalikku küll ei toimu, unistatakse pulmadest, millega loomulikult kaasnevad ihulikud rõõmud, kuid teose kogu rahvale pähe kulunud lõpus Arno siiski keeldub Teele kutsest minna Rajale uut maja vaatama. Ta eelistab lilli, heinamaad, päikesepaistet ning “hüppab kähku vankrile ja sõidab kodu poole, ilma et ta enam kordagi Teele poole vaataks” – platooniline armastus võidab.
Kui Stravinski paganlikul müütosel põhinevas ning karnaalsusest nõretavas „Kevadpühitsuses“ viiakse läbi iidset riitust, mille lõpuks “väljavalitu” sureb ohvritantsus, siis “Primavera Paunveres” on kaasaegne Lutsu “Kevade” riitus kuskil tantsuruumis, diskoteegis. Tõesti, Lutsu tegelased elavad ju ka kaasajal. Kas mööduks ükski päev, kus me ei kohtaks Arnot või Teelet, Liblet või õpetaja Lauri, isegi Julk-Jüri?

Neile, kes on Aleksandr Pepeljajevi lavastustega varasemalt kokku puutunud, ei tohiks tulla üllatusena, et lavastust “Primavera Paunveres” vaatama tulles ei satu silmitsi Oskar Lutsu “Kevadega” täpselt nõnda, nagu autor selle kunagi kirja pani. Kui soovida, võib Pepeljajevi lavastusi nimetada visuaalseks teatriks, füüsiliseks teatriks, tantsuteatriks, kuid see on veidi petlik. Pepeljajevi lavastuste nautimiseks on esmane siiski vaataja kujutlusvõime.

Nagu “Kevade” oli Arvo Kruusemendi (küll varasemalt teise režissöörina töötanud) esimene film, nii oli ka “Primavera Paunveres” TÜ VKA 12. lennu esimene diplomilavastus. Ja ei tasu unustada, et “Kevade” ilmumise ajal oli Luts kõigest 25-aastane noormees, kelle jaoks oli “Kevade” debüütromaan. 

**Lavastaja, kunstnik:** Sasha Papelyaev

**Tekst:** Oskar Luts ja Karl Koppelmaa (Teater Kelm)

**Dramaturg:** Karl Koppelmaa (Teater Kelm)

**Lavakujundus:** Sasha Pepeljajev, Eero Ehala (TÜ VKA)

**Kujunduse assistendid:** Külli Tamjärv ja Ülle Saluvere (TÜ VKA)

**Muusikaline kujundus:** Sasha Pepeljajev, Kenn-Eerik Kannike (TÜ VKA)

**Valguskujundajad:** Kristo Kuusik, Karolin Tamm, Mari-Riin Villemsoo (TÜ VKA)

**Videokujundus:** Kärt Petser, Carmen Seljamaa, Johanna Mägin (TÜ VKA), Karl Koppelmaa, Sasha Pepeljajev

**Esietendus:** 07. detsember 2017 Ugala teatri suures saalis

**Osades:**

TÜ Viljandi Kultuuriakadeemia etenduskunstide osakonna teatrikunsti 12. lend: Elar Vahter, Elena Koit, Grete Konksi, Hans Kristian Õis, Henessi Schmidt, Karolin Jürise, Kristjan Poom, Loviise Kapper, Maarja Tammemägi, Mari Anton, Mathias Einari Leedo, Peep Maasik, Silva Pijon ja Stefan Hein