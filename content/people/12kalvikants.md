---
title: Kalvi Kants
slug: kalvi-kants
image1: /images/kalvikants1.jpg
image2: ''
image3: ''
image4: ''
image5: ''
---
Kalvi on lõpetanud TÜ Viljandi kultuuriakadeemia huvihariduse pedagoogi eriala (2002). Kultuuriettevõtlusega alustas ta tegevust 1999. aastal, kui registreeris ennast füüsilisest isikust ettevõtjaks, olles õpingute kõrval ka õhtujuht. Kalvi Kantsil on kolmeaastane müügi- ja turunduskogemus Ugala teatrist (2001–2004), kus ta töötas aasta projektijuhina ja hiljem reklaami- ja müügijuhina; seejärel viieaastane noorsootöökogemus MTÜ Viljandimaa Noortekeskuses (2004–2009).

Aastal 2010 asutas ta seiklus- ja meelelahutusüritusi korraldava ettevõtte Elamuspank, mis praeguseks on arenenud nelja kultuuriakadeemia vilistlasest töötajaga üritusturundusagentuuriks.

_„Meie huvijuhtide kursusel oli huumoriga pooleks ütlus „Kui huvi on, siis miks mitte“. Tagantjärele vaadates oli akadeemia minu jaoks huvi tekitaja. Avatud ja loominguline õppekeskkond arendas või – pigem võiks öelda – vabastas loovust. Selle kõige juures oli erialaõppejõudude tugi pidevalt olemas, neile meeldis küsida: „Aga mida SINA tahad?” Kehtis reegel – vali vaid idee välja ja hakka tegutsema.”_
